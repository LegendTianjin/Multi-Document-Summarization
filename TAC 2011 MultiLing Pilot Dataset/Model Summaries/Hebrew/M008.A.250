בראשון ביוני 2009 התרסקה טיסה  447 של חברת אייר פראנס מעל האוקיאנוס האטלנטי. המטוס מדגם איירבאס איי.330-200 נשא 12 חברי צוות אוויר ו-216 נוסעים, מתוכם 126 גברים, 82 נשים, 7 ילדים ופעוט. לא נמצאו ניצולים ממה שתואר כאסון האווירי  הגרוע ביותר מאז 2001.

בליל ה-31 למאי יצא המטוס מנמל ריו דה ג'נרו שבברזיל לנמל צ'ארלס דה גול שבפריז. המטוס נעלם מעל מסכי הרדאר כארבע שעות לאחר המראתו, במרחק כ-306 ק"מ מהחוף הברזילאי, כאשר נכנס לאיזור ברקים ומערבולות חזקות.

חיפושים אחר המטוס החלו בראשון ליוני בידי כוחות חיפוש ממספר מדינות, ביניהן צרפת, ברזיל וארצות הברית. למחרת הצהיר חיל האוויר הברזילאי כי אותרו שרידים מן המטוס, שהתבררו כשייכים למקורות אחרים. בשישי ליוני נמשו 2 גופות גברים ושרידים אשר אומתו כשייכים למטוס.

סך של 16 גופות מקורבנות האסון נמשו עד ה-8 ליוני. ניתוח שלאחר המוות בגופות העלה את הסברה כי המטוס התפרק בעודו באוויר. ממשלת צרפת חשפה כי הטייס האוטומאטי כבה טרם העלמות המטוס. מערכות שונות במטוס דיווחו על כשל, ו-4 דקות מאוחר יותר, הצביע המסר האחרון מהמטוס על כשל חשמלי כולל ואובדן לחץ בתא המטוס.

במסגרת חקירת נסיבות התאונה, מוקדו מאמצי החיפוש במציאת מקליטי הנתונים, המכונים קופסאות שחורות, של המטוס. איירבאס הודיעה כי היא תהיה מוכנה לתרום בין 12 ל-20 מיליון אירו לצורך החיפושים.  נכון ל-6 במאי, 2010 אותרו הקופסאות השחורות עד לרמת דיוק של 5 קילומטרים רבועים. עם זאת, בשל עומק האוקיינוס באיזור, הדבר אינו מבטיח את מציאתן.

נכון לתאריך הנזכר, נסיבות התאונה לא התבהרו במלואן. עם זאת, הממצאים הצביעו על מערכת הפיטו של המטוס, האחראית למגוון מדידות, כגורם תורם להתרסקות.
