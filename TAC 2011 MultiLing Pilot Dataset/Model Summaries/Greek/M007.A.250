Ένα χρόνο μετά από τη δημοσιοποίηση εικόνων εκτεταμένης κακομεταχείρισης κρατουμένων στη φυλακή του Αμπού Γκράιμπ στο Ιράκ το 2004, Στρατοδικείο των ΗΠΑ καταδίκασε το δεκανέα Graner σε φυλάκιση 10 ετών. Συνολικά, κρίθηκαν ένοχοι έντεκα Αμερικανοί στρατιώτες για κατηγορίες που σχετίζονταν με το σκάνδαλο της κακομεταχείρισης στη συγκεκριμένη φυλακή. Μεταξύ αυτών και δύο εκπαιδευτές σκύλων. Στην κατάθεσή τους ισχυρίστηκαν ότι είχαν μάθει τις τεχνικές ανάκρισης με χρήση σκύλων από ομάδα ανακριτών που εστάλη στο Ιράκ από το Γκουαντάναμο. Στη συνέχεια, ήρθαν στο φως περισσότερα στοιχεία που συνέδεαν την κακομεταχείριση στο Αμπού Γκράιμπ με το Γκουαντάναμο. Το Σεπτέμβριο του 2005 ένας Αμερικανός ομοσπονδιακός δικαστής διέταξε τη δημοσιοποίηση περισσοτέρων φωτογραφιών και βίντεο σχετικών με την υπόθεση, ωστόσο η κυβέρνηση Μπους υποστήριξε ότι κάτι τέτοιο θα μπορούσε να υποκινήσει τρομοκρατικές επιθέσεις. Πέντε μήνες μετά, το αυστραλιανό τηλεοπτικό δίκτυο SBS πρόβαλε νέες φωτογραφίες υποστηρίζοντας ότι αποτελούσαν τεκμήρια για προηγούμενη μη διωκόμενη κακομεταχείριση. Σύμφωνα με έκθεση του Παρατηρητηρίου Ανθρωπίνων Δικαιωμάτων τον Ιούλιο του 2006, τα βασανιστήρια και άλλου τύπου κακομεταχειρίσεις σε βάρος κρατουμένων των Αμερικανών στο Ιράκ συνεχίζονταν με επίσημη έγκριση. Το Πεντάγωνο αρνήθηκε ότι είχε εγκρίνει ποτέ οποιαδήποτε κακομεταχείριση. Τον Ιανουάριο του 2007, παραπέμφθηκε σε Στρατοδικείο ο αντισυνταγματάρχης Steven Lee Jordan, ο οποίος ήταν και ο μόνος αξιωματούχος Αμερικανός που κατηγορήθηκε για τη συγκεκριμένη υπόθεση. Ένα χρόνο πριν, ένας κορυφαίος Αμερικανός διοικητής που επόπτευε την κράτηση και την ανάκριση των κρατουμένων στις εγκαταστάσεις του Γκουαντάναμο και του Αμπού Γκράιμπ είχε αρνηθεί να καταθέσει σε Στρατοδικείο, επικαλούμενος το δικαίωμά του να μην εμπλέξει τον εαυτό του.