26. prosince 2004 postihlo zemětřesení s epicentrem v Indickém oceánu a následná ničivá vlna tsunami několik zemí v jižní Asii – Indonésii (zvláště pak její provincii Aceh na Sumatře), Srí Lanku, Indii, Bangladéš, Malajsii, Maledivy a Myanmar. Dopady přírodní katastrofy pocítily také země ve východní Africe, např. Somálsko, Keňa a Tanzánie. Už týden po řádění živlů bylo potvrzeno přes 120 000 obětí a podle zpráv OSN zřejmě nebude jejich přesný počet nikdy znám. Podle odhadů humanitárních organizací zůstal jeden milion lidí bez přístřeší a celkem pět milionů lidí potřebovalo pomoc v podobě jídla, vody, léků a základních hygienických potřeb. V postiženém regionu přišlo o život také mnoho zahraničních turistů, z nichž nejvíce jich pocházelo ze Švédska.

Obrovská přírodní pohroma zvedla velkou vlnu solidarity ve všech částech světa. Vyspělé země se začaly předhánět ve velkorysosti a v tom, která daruje nejvíce peněz a prostředků na pomoc obětem asijského tsunami. Po počátečním váhání se rozhoupala i Bushova vláda v USA a slíbila pomoc ve výši 350 milionů dolarů, což byla po Japonsku, jež přislíbilo celou půlmiliardu dolarů, druhá nejvyšší částka darovaná nějakou jednotlivou zemí. Další státy, které se významně finančně zapojily do záchranných prací, byla Velká Británie, Švédsko, Čína a Norsko. Ale i méně bohaté země přispěly podle svých možností. Např. v Rumunsku se významné osobnosti veřejného života – politici, umělci, sportovci – zapojily do charitativních akcí a společně podpořily celonárodní sbírku na pomoc obětem ničivého tsunami, kterou se finanční obnos vyhrazený rumunskou vládou na podporu záchranných prací více než ztrojnásobil.