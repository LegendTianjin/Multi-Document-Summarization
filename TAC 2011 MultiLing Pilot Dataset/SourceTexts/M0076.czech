Devadesát dní těžké práce pro psovoda z Abú Graibu

Pátek, 2. června 2006

Bývalý seržant Santos Cardona (32), psovod v Armádě Spojených států, usvědčený prvního června vojenskou komisí z účasti na zneužívání vězňů v Abú Graibu, byl dnes odsouzen k devadesáti dnům těžké práce a degradován do hodnosti specialisty.

Cardona byl obviněn a usvědčen ve dvou bodech obžaloby: za zvláště nebezpečné napadení za to, že použil belgického ovčáka k ohrožování zajatců způsoby, "které by pravděpodobně vedly ke smrti nebo těžkému ublížení na zdraví" a za zanedbání povinnosti ve spojitosti s tímto činem. Byl zproštěn sedmi dalších bodů obžaloby.

Cardonovi hrozil za tato obvinění trest až tři a půl roku odnětí svobody a jeho advokát navzdory usvědčení vyjádřil úlevu nad výší trestu. Po dobu trestu bude Cardona na svobodě.