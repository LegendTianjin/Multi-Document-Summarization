Δυο χρόνια μετά την αρπαγή του προσωπικού του Βασιλικού Ναυτικού από το Ιράν, δύο έρευνες καταλογίζουν στο Βρετανικό Υπουργείο ’μυνας «αδυναμίες εκπαίδευσης, επικοινωνιών και διαχείρισης πληροφοριών», καθώς και «συλλογική έλλειψη κρίσης». Το δεκαπενταμελές πλήρωμα της φρεγάτας Type 22 HMS Cornwall συνελήφθη από τις Ιρανικές αρχές στις 23 Μαρτίου 2007 στον Περσικό κόλπο, ενώ διεξήγαγε έρευνα, σύμφωνα με την απόφαση 1723 του Συμβουλίου Ασφαλείας των Ηνωμένων Εθνών, σ' ένα πλοίο ύποπτο για λαθραία μεταφορά αυτοκινήτων στο Ιράκ. Η Βρετανία επέμενε εξ αρχής ότι επιχειρούσαν σε Ιρακινά ύδατα. Η Ιρανική κυβέρνηση, όμως, υποστήριζε ότι οι Βρετανοί εισήλθαν εσκεμμένα εντός των Ιρανικών χωρικών υδάτων. Αν αποδεικνυόταν αυτό, τότε οι συλληφθέντες θα κατηγορούνταν για κατασκοπεία και θα αντιμετώπιζαν βαριά τιμωρία βάσει του ιρανικού νόμου. Στις 28 Μαρτίου, ο Βρετανός πρωθυπουργός, ο οποίος χαρακτήρισε τη σύλληψη «λανθασμένη και παράνομη», πάγωσε όλες τις διμερείς επιχειρηματικές συμφωνίες με το Ιράν.  Μια μέρα μετά, το Ιράν ανακοίνωνε ότι θα αναστείλει την απελευθέρωση των 15 Βρετανών λόγω της στάσης του Λονδίνου. Σε ανακοίνωσή της, η Ευρωπαϊκή Ένωση έκανε λόγο για «καθαρή αθέτηση» του διεθνούς δικαίου από το Ιράν. Στο μεταξύ, η Ιρανική τηλεόραση προέβαλε πλάνα από τους αιχμαλώτους, με έναν εξ αυτών να παραδέχεται ότι βρισκόταν σε Ιρανικά ύδατα την στιγμή της σύλληψής τους. Η Βρετανική κυβέρνηση ισχυρίστηκε πως οι ομολογίες αποσπάστηκαν υπό συνθήκες απειλών. Λίγες μέρες μετά, ο Ιρανός Πρόεδρος ανακοίνωσε την απελευθέρωσή τους, λέγοντας πως συγχωρέθηκαν ως δώρο προς τον Βρετανικό λαό. Οι 15 Βρετανοί προσγειώθηκαν στο Heathrow στις 5 Απριλίου, μετά από 13 μέρες κράτησης.