Τον Σεπτέμβριο του 2006 ανακοινώθηκε πως έπρεπε να ληφθούν μέτρα κυκλοφοριακών ρυθμίσεων στο Πεκίνο προκειμένου να ελεγχθεί το μποτιλιάρισμα κατά τους Ολυμπιακούς Αγώνες. Τον Αύγουστο του 2007 διεξήχθη στην Ταϊπέι η «Παγκόσμια Λαμπαδηδρομία Ανθρωπίνων Δικαιωμάτων» με σκοπό τη διαμαρτυρία για την καταπάτηση των ανθρωπίνων δικαιωμάτων στην Κίνα ενόψει των Ολυμπιακών Αγώνων. Τον επόμενο μήνα ανακοινώθηκε πως η λαμπαδηδρομία των Ολυμπιακών Αγώνων του 2008 δεν θα διέλθει από την Ταϊβάν εξαιτίας των πολιτικών προστριβών με την Κίνα. Οι σχέσεις των 2 χωρών υπέστησαν «ρωγμές» σε διάφορα αθλητικά γεγονότα. Στις 5 Απριλίου 2008 η Ολυμπιακή Φλόγα έφθασε στο Λονδίνο. Όμως περίπου 500 διαδηλωτές διαμαρτυρήθηκαν για τα ανθρώπινα δικαιώματα στην Κίνα και την κατάσταση στο Θιβέτ. Κατά τη διάρκεια της λαμπαδηδρομίας διαδηλωτές προσπάθησαν να σβήσουν την φλόγα. Τα μέτρα ασφαλείας ήταν έντονα και έγιναν περίπου 25 συλλήψεις. Στις 7 Απριλίου 2008 η Φλόγα έφθασε στο Παρίσι, όπου και εκεί οι διαμαρτυρίες ήταν μεγάλες και η Φλόγα έσβησε 3 φορές. Η Κίνα κατέκρινε τις διαμαρτυρίες. Στις 9 Απριλίου η Φλόγα έφθασε στο Σαν Φρανσίσκο. Λόγω των διαμαρτυριών οι διοργανωτές άλλαξαν τη διαδρομή και οι αρχές προέβησαν σε συλλήψεις. Στις 8 Αυγούστου 2008 90000 θεατές παρακολούθησαν την τελετή έναρξης των Ολυμπιακών Αγώνων στο Εθνικό Στάδιο του Πεκίνου. Στις 13 Αυγούστου 2008 αξιωματούχοι παραδέχτηκαν ότι μέρος της τελετής έναρξης ήταν «πλαστό». Συγκεκριμένα η φωνή της νεαρής τραγουδίστριας και μερικά από τα πυροτεχνήματα που παρουσιάστηκαν στην τηλεόραση. Η τελετή λήξης διεξήχθη στις 24 Αυγούστου. Έλαβαν μέρος 204 χώρες και η Κίνα ήρθε πρώτη σε συγκομιδή χρυσών μεταλλίων.  