Εκρήξεις στο Λονδίνο: Η αστυνομία ερευνά σπίτια στην περιοχή Leeds

Τρίτη 12 Ιουλίου 2005

Η αστυνομία του West Yorkshire ερεύνησε σήμερα έξι σπίτια στην περιοχή Leeds σχετικά με τις εκρήξεις στο Λονδίνο. Τα σπίτια που ερευνήθηκαν, βρίσκονται στις περιοχές Burley, Beeston και Holbeck. Ερευνήθηκαν επιπλέον ορισμένες κατοικίες στην περιοχή Dewsbury, η οποία βρίσκεται οκτώ χιλιόμετρα από το κέντρο της πόλης. Οι επιχειρήσεις της αστυνομίας ξεκίνησαν στις 6 π.μ., τοπική ώρα Βρετανίας, αφού εκδόθηκαν τα απαραίτητα εντάλματα μέσα στα πλαίσια του Terrorism Act 2000. Μια κατοικία τελεί ακόμα υπό παρακολούθηση από την αστυνομία και οι έρευνες περιγράφονται ως σημαντικές και υψηλού κινδύνο. Η πρόσβαση σε μία γιάφκα επετεύχθη χρησιμοποιώντας υψηλής τεχνολογίας ελεγχόμενη έκρηξη. Στα υπόλοιπα σπίτια εισήλθαν ένοπλοι αστυνομικοί. Ο Διευθυντής της Μητροπολιτικής Αστυνομίας του Λονδίνου, κύριος Ian Blair είπε ότι η επιχείρηση είναι άμεσα συνδεδεμένη με τις πράξεις βίας της Πέμπτης. Ενας σημαντικός αριθμός εκρηκτικών προήλθε από το κτήριο της περιοχής Burley. Μετά τον εντοπισμό των εκρηκτικών, ειδικοί πυροτεχνουργοί στάλθηκαν στο σημείο. Περίπου 600 άνθρωποι απομακρύνθηκαν από τη γύρω περιοχή. Προσωρινά τους προσφέρεται τροφή και στέγη από το τοπικό συμβούλιο στο Kirkstall Leisure Centre, που βρίσκεται ένα μίλι μακριά.