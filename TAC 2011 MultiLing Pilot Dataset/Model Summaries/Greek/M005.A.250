Ο σεισμός μεγέθους 8.8 βαθμών που έπληξε τη Χιλή στις 27 Φεβρουαρίου 2010 και το τσουνάμι που ακολούθησε προκάλεσαν τουλάχιστον 214 θανάτους και σημαντικές υλικές ζημιές. Τα γιγαντιαία κύματα κατέστρεψαν εντελώς τον πιο παραλιακό δρόμο του Pichilemu, μια παράκτια πόλη στην περιοχή O'Higgins της Χιλής, και έφθασαν ως την πλατεία της πόλης καταστρέφοντας τα πάντα στο πέρασμά τους. Εκτός από το Pichilemu υπέστησαν σοβαρές ζημιές και άλλες πόλεις στην περιοχή O'Higgins, όπως το Lolol. Στις 4 Απριλίου ανεγέρθη μπροστά από την παραλία του Pichilemu το πρώτο μνημείο στη μνήμη των θυμάτων του σεισμού και του τσουνάμι. Δυο βδομάδες πριν, ο δήμαρχος της πόλης είχε εξαγγείλει μια «εκστρατεία αναζωογόνησης του τουρισμού» με στόχο «να επιστρέψει η πόλη στους κανονικούς της ρυθμούς». Η ανοικοδόμηση του Pichilemu άρχισε οκτώ μήνες μετά. Στο μεταξύ η μετασεισμική δραστηριότητα ήταν έντονη. Στις 11 Μαρτίου, 21 μόλις λεπτά πριν ορκιστεί ο νέος Πρόεδρος της χώρας, η Χιλή χτυπήθηκε από ένα μετασεισμό 6.9 βαθμών. Αυτή τη φορά δεν ακολούθησε τσουνάμι ούτε υπήρξαν αναφορές για ζημιές, τραυματισμούς ή θανάτους. Το ίδιο συνέβη και με τους υπόλοιπους μετασεισμούς. Ένας εξ αυτών, μεγέθους 4.9, σημειώθηκε στις 5 Μαΐου. Την ίδια στιγμή το μεγαλύτερο μέρος της κεντρικής και νότιας Χιλής πλήττονταν από ισχυρές βροχοπτώσεις, οι οποίες σε συνδυασμό με τις χαμηλές θερμοκρασίες, επιδείνωναν την κατάσταση για χιλιάδες ανθρώπους που έχασαν τα σπίτια τους από τον κύριο σεισμό. Τους επόμενους μήνες ακολούθησαν δεκάδες μετασεισμοί, με μεγαλύτερους αυτούς της 14ης Ιουλίου (6.5 βαθμοί), της 21ης Οκτωβρίου (5.8 βαθμοί) και της 28ης Νοεμβρίου (5.6 βαθμοί).