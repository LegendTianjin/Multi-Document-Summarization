Ο Ισπανός Alberto Contador αναδείχθηκε νικητής του Γύρου της Γαλλίας του 2007. Κέρδισε με διαφορά 23 δευτερολέπτων από τον δεύτερο Cadel Evans και 31 δευτερολέπτων από τον τρίτο Levi Leipheimer. Βασιλιάς των Βουνών αναδείχθηκε ο Κολομβιανός Mauricio Soler. Σε επίπεδο ομάδων νικήτρια αναδείχθηκε η Discovery Channel Pro Cycling Team, ενώ η Caisse d'Epargne και η CSC την ακολούθησαν στη δεύτερη και τρίτη θέση αντίστοιχα. Η εκκίνηση του Γύρου της Γαλλίας του 2007 δόθηκε στο Λονδίνο, όπου φιλοξενήθηκαν τα προκριματικά και ο πρώτος γύρος, μέσα σε άκρως εορταστική ατμόσφαιρα και με σύμμαχο τον ηλιόλουστο καιρό. Στα προκριματικά της ατομικής χρονομέτρησης των 7,9 χιλιομέτρων νικητής αναδείχθηκε ο Ελβετός Fabian Cancellara, ενώ στον πρώτο γύρο ο Αυστραλός Robbie McEwan. Ωστόσο, δεν έλειψαν και γεγονότα που επισκίασαν τη διοργάνωση. Στις 25 Ιουλίου, σε ένα τμήμα της ποδηλατικής διαδρομής που διεξαγόταν λίγο έξω από την ισπανική πόλη Belagua, εντοπίστηκαν τουλάχιστον δύο εκρηκτικοί μηχανισμοί. Την ευθύνη ανέλαβε η ETA. Την ίδια μέρα απομακρύνθηκε από την ομάδα Rabobank ο Δανός Michael Rasmussen. Ήταν αρνητικός στον έλεγχο ντόπινγκ, ωστόσο ο Rasmussen είχε παραβιάσει εσωτερικούς κανονισμούς της ομάδας λέγοντας ψέματα ότι βρισκόταν στο Μεξικό τον Ιούνιο, ενώ στην πραγματικότητα ήταν στην Ιταλία. Ο Rasmussen παρέμεινε πρώτος στη γενική κατάταξη μέχρι τον δέκατο πέμπτο γύρο, με διαφορά δυο λεπτών και 23 δευτερολέπτων από τον τελικό νικητή Alberto Contador. Μια μέρα πριν, είχε ανακοινωθεί ότι ο Alexander Vinokourov βρέθηκε θετικός σε έλεγχο ντόπινγκ. Ο Vinokourov ήταν φαβορί στα προκριματικά, καθώς είχε κερδίσει τον 13ο και τον 15ο γύρο. 