Στις αρχές Δεκεμβρίου του 2007 άρχισε τις εργασίες της η διάσκεψη του ΟΗΕ για την κλιματική αλλαγή στο Μπαλί. Ήταν εξαιρετικά σημαντική, γιατί κατά τη διάρκειά της έπρεπε να υπάρξει μια ρυθμιστική συμφωνία για τις εκπομπές αερίων του θερμοκηπίου για το 2012, καθώς τότε λήγει και η ισχύς του πρωτοκόλλου του Κιότο. Με την έναρξη της διάσκεψης οι συζητήσεις επικεντρώθηκαν στην δέσμευση των ανεπτυγμένων κρατών να μειώσουν τις εκπομπές αερίων κατά τα επόμενα έτη. Η ΕΕ πίεζε για ραγδαίες μειώσεις, όμως περιβαλλοντολόγοι κατηγορούσαν ότι κάποιοι κωλυσιεργούσαν. Μέχρι τα μισά των συνομιλιών ανώτεροι εκπρόσωποι δήλωναν αισιόδοξοι ότι βρίσκονταν κοντά σε μια συμφωνία, όμως οι περιβαλλοντολόγοι δεν ήταν αισιόδοξοι. Αρκετές δυσκολίες αντιμετωπίστηκαν στη σύνταξη ενός σχεδίου διατήρησης των δασών (πρόταση REDD), καθώς εκφράζονταν φόβοι πως μια πρόωρη συμφωνία θα μπορούσε να είναι επιβλαβής. Ο Yvo de Boer δήλωσε πως το καλύτερο θα ήταν να δημιουργηθεί μια ομάδα εργασίας. Ο Αλ Γκορ εξέφρασε την άποψη ότι οι ΗΠΑ και η Κίνα θα έπρεπε να καταβάλλουν μεγαλύτερη προσπάθεια αναφορικά με την υπερθέρμανση του πλανήτη. Στο ίδιο μήκος κύματος ο Ban Ki-Moon δήλωσε πως οι χώρες πρέπει να βρουν έναν κοινό τόπο για την προστασία του κλίματος. Προς το τέλος των διαπραγματεύσεων η ΕΕ απείλησε, πιέζοντας τις ΗΠΑ, πως δεν θα συμμετείχε σε άλλη συνεδρίαση, αν μια ουσιαστική συμφωνία δεν λάμβανε χώρα στο Μπαλί. Τελικά, οι διαπραγματεύσεις οδήγησαν στον «Χάρτη του Μπαλί» που καθορίζει ένα χρονοδιάγραμμα και το πεδίο εφαρμογής για την επίτευξη μιας μετά το 2012 συμφωνίας για την αλλαγή του κλίματος. 