Μετά από 16 ημέρες αγωνιστικής δράσης στο Ολυμπιακό Χωριό του Πεκίνου, ο πρόεδρος της ΔΟΕ κήρυξε επισήμως τη λήξη των Θερινών Ολυμπιακών Αγώνων του 2008. Η διοργανώτρια Κίνα βρέθηκε στην κορυφή του πίνακα των μεταλλίων με 51 χρυσά, ενώ οι HΠΑ ήρθαν δεύτερες με 36 και η Ρωσία τρίτη με 23. Η τελετή λήξης, όπως και η τελετή έναρξης, πραγματοποιήθηκε στο εμβληματικό Εθνικό Στάδιο του Πεκίνου και ήταν φαντασμαγορική. Οι Κινέζοι έκαναν τα πάντα για να είναι όλα τέλεια. Ωστόσο, παραδέχτηκαν ότι δύο τουλάχιστον μέρη της τελετής έναρξης ήταν οπτικά εφέ. Η λαμπαδηδρομία των Αγώνων του 2008 συνοδεύτηκε από μεγάλης κλίμακας διαμαρτυρίες για την πολιτική της Κίνας στο Θιβέτ και τα ανθρώπινα δικαιώματα. Στο Λονδίνο διαδηλωτές προσπάθησαν να αρπάξουν και να σβήσουν τη δάδα. Στο Παρίσι η φλόγα έσβησε τρεις φορές. Με διαμαρτυρίες υποδέχτηκαν την φλόγα και στο Σαν Φρανσίσκο, όπου οι αρχές αναγκάστηκαν να συντομεύσουν σχεδόν κατά το ήμισυ τη διαδρομή της. Η Ταϊβάν δε δέχτηκε το αίτημα της διοργανώτριας Κίνας για υποδοχή της φλόγας χωρίς σημαίες, σύμβολα και τον εθνικό της ύμνο. Επιπλέον, η εφημερίδα Epochtimes Taiwan και ο Συνασπισμός για την Έρευνα της Δίωξης του Φάλουν Γκονγκ στην Κίνα διοργάνωσαν στην Ταϊπέι τη «Νυχτερινή Λαμπαδηδρομία των Ανθρωπίνων Δικαιωμάτων». Ήταν η πρώτη φορά που κάποιο μέλος της ΔΟΕ δε δέχτηκε την Ολυμπιακή Φλόγα, χωρίς να υπάρχει ο παράγοντας του πολέμου, και αυτό δείχνει ότι η πολιτική επισκίασε τους Αγώνες του 2008 πολύ περισσότερο απ' ό,τι έχει συμβεί στο παρελθόν. Οι επόμενοι Αγώνες θα διοργανωθούν στο Λονδίνο το 2012.  