90 ημέρες καταναγκαστικής εργασίας για τον εκπαιδευτή σκύλων στο Αμπού Γκράιμπ 
  
Παρασκευή 2 Ιουνίου 2006 

Η ποινή της καταναγκαστικής εργασίας για ενενήντα ημέρες και του υποβιβασμού στο βαθμό του στρατιώτη επιβλήθηκε σήμερα στον πρώην λοχία και εκπαιδευτή σκύλων του αμερικανικού στρατού Santos Cardona, 32 ετών, ο οποίος είχε καταδικαστεί από Στρατοδικείο την πρώτη Ιουνίου για συμμετοχή σε κακομεταχείριση κρατουμένων στο Αμπού Γκράιμπ. 
  
Ο Cardona ενοχοποιήθηκε και καταδικάστηκε με δύο κατηγορίες: για βιαιοπραγία, επειδή χρησιμοποίησε ένα Βελγικό Ποιμενικό για να απειλήσει τους κρατούμενους με ενέργειες «πιθανές να προκαλέσουν θάνατο ή βαριές σωματικές βλάβες», και για παράβαση καθήκοντος αναφορικά με αυτήν την πράξη. Απαλλάχτηκε από επτά άλλες κατηγορίες. 
   
Με αυτές τις κατηγορίες ο Cardona αντιμετώπιζε ποινή φυλάκισης έως τρεισήμισι χρόνια, και παρά την καταδίκη του, ο συνήγορός του δήλωσε ανακουφισμένος από την ποινή που του επιβλήθηκε. Δεν θα τεθεί υπό κράτηση κατά τη διάρκεια της ποινής του.
