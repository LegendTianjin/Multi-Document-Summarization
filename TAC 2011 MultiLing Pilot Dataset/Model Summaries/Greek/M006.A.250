Ο ισχυρός σεισμός μεγέθους 7 βαθμών που έπληξε την Αϊτή στις 12 Ιανουαρίου 2010 μετέτρεψε σε ερείπια μεγάλο μέρος της χώρας. Είχε επίκεντρο δεκαέξι περίπου χιλιόμετρα από την πρωτεύουσα και χτύπησε σε βάθος δέκα μόλις χιλιομέτρων. Καταγράφηκαν τουλάχιστον 27 μετασεισμοί. Πολλά κτίρια κατέρρευσαν στην πρωτεύουσα, μεταξύ των οποίων νοσοκομεία, το Κοινοβούλιο και η έδρα της ειρηνευτικής αποστολής των ΗΕ στην Αϊτή. Διακόπηκαν οι επικοινωνίες και η παροχή ρεύματος σε ολόκληρη την πόλη. Ενώ βρισκόταν σε εξέλιξη μια διεθνής προσπάθεια για τη βοήθεια των πληγέντων, ένας ακόμη σεισμός μεγέθους 6.1 βαθμών χτυπά την Αϊτή στις 20 Ιανουαρίου. Έντεκα μέρες μετά τον αρχικό σεισμό, σταμάτησαν οι προσπάθειες απεγκλωβισμού και δόθηκε έμφαση στην προσπάθεια ανακούφισης. Βασικό πρόβλημα ήταν η οργάνωση και η διαχείριση της βοήθειας. Οι επιζώντες ζουν σε πρόχειρους καταυλισμούς. Ο Αϊτινός Πρόεδρος ζήτησε να ριφθούν από αέρος 200.000 σκηνές και 26 εκατομμύρια έτοιμα προς κατανάλωση γεύματα. Το ΠΠΣ έχει παράσχει περίπου 2 εκατομμύρια γεύματα. Έντονο είναι και το πρόβλημα της έλλειψης ασφάλειας, καθώς πολλοί κατάδικοι δραπέτευσαν από τις κατεστραμμένες φυλακές, όπως και αυτό της εμπορίας παιδιών. Η αστυνομία της Αϊτής συνέλαβε δέκα Αμερικανούς ιεραπόστολους που προσπάθησαν να μεταφέρουν 33 παιδιά στη Δομινικανή Δημοκρατία χωρίς άδειες. Στο μεταξύ, οι γιατροί αγωνίζονται να φροντίσουν χιλιάδες τραυματισμένους με περιορισμένα μέσα. Πολλοί τραυματίες μεταφέρονται για περίθαλψη στις ΗΠΑ. Συνολικά, ο σεισμός κόστισε 222.570 ζωές και επηρέασε τρία εκατομμύρια ανθρώπους. Η οικονομική καταστροφή έφθασε τα 7.754 δισεκατομμύρια δολάρια. Θα χρειαστούν δεκαετίες για την ανοικοδόμηση της χώρας, την οποία ο Αϊτινός πρωθυπουργός περιέγραψε ως ένα «κολοσσιαίο έργο».