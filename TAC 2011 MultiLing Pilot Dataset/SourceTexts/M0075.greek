Επιβεβαιώθηκε η αυθεντικότητα των νέων φωτογραφιών από το Αμπού Γκράιμπ   Πέμπτη 16 Φεβρουαρίου 2006 Οι Αυστραλοί ανακοίνωσαν σήμερα ότι το Πεντάγωνο έχει επιβεβαιώσει την αυθεντικότητα των εικόνων που προβλήθηκαν από το αυστραλιανό τηλεοπτικό δίκτυο SBS. Αντικρούοντας ισχυρισμούς που διατυπώθηκαν από ορισμένα ειδησεογραφικά μέσα, ο διευθυντής παραγωγής της εκπομπής «Dateline» του SBS, Mike Carey, υποστήριξε την Πέμπτη ότι οι ερευνητές της εκπομπής έχουν ανακαλύψει περιπτώσεις κακομεταχείρισης φυλακισμένων στο Αμπού Γκράιμπ που δεν έχουν ερευνηθεί από τις αμερικανικές αρχές. Περιέγραψε τις νέες εικόνες που είναι διαθέσιμες στο SBS ως «τεράστια εξέλιξη» σε σύγκριση με αυτές που προβλήθηκαν πριν.   Ο Carey ανακοίνωσε ότι στην εκπομπή της επόμενης εβδομάδας θα παρουσιαστούν περισσότερες εικόνες κακομεταχείρισης, αλλά σημείωσε ότι δε θα προβληθούν μερικές εικόνες που εμφανίζουν τους φυλακισμένους σε σεξουαλικά ταπεινωτικές πράξεις, καθώς κρίθηκαν πάρα πολύ «παραστατικές». Την προσεχή εβδομάδα η εκπομπή θα προβάλει, επίσης, συνεντεύξεις με έναν Αμερικανό στρατιώτη που έχει καταδικαστεί για κακομεταχείριση κρατουμένου και ενός άλλου πρώην στρατιώτη που επιβεβαίωσε τα εγκλήματα. Η Washington Post σημειώνει ότι, όπως άφησε να εννοηθεί και το SBS, διάφορα ειδησεογραφικά μέσα, συμπεριλαμβανομένου και του ιδίου «δεν έχουν δημοσιεύσει ένα σημαντικό αριθμό φωτογραφιών που έχουν στην κατοχή τους». Η Washington Post εξηγεί ότι «οι εφημερίδες που έχουν στην κατοχή τους αυτές τις εικόνες δεσμεύονται, σε ένα μεγάλο βαθμό, λόγω του εξαιρετικά παραστατικού χαρακτήρα τους, και ειδικότερα λόγω της γυμνότητας». Η Washington Post αναφέρει, επίσης, τη δυνατότητα του SBS να παρακάμψει «τις προσπάθειες της αμερικανικής κυβέρνησης να κρατήσει μακριά από το φως της δημοσιότητας τις εικόνες από το Αμπού Γκράιμπ» ως παράδειγμα ενός ακόμη λόγου για τον οποίο οι εικόνες δε δημοσιεύθηκαν αρχικά από άλλα ειδησεογραφικά μέσα.  Ο αμερικανικός ειδησεογραφικός ιστότοπος Salon δημοσιεύει τώρα ορισμένες από τις εικόνες που δεν είχε δημοσιοποιήσει πριν και επιβεβαιώνει ότι έχει στην κατοχή του «αρχεία και άλλα ηλεκτρονικά έγγραφα από μια εσωτερική έρευνα του στρατού σχετικά με το σκάνδαλο της κακομεταχείρισης των φυλακισμένων στο Αμπού Γκράιμπ», τα οποία περιλαμβάνουν τις εικόνες που είχαν δημοσιευτεί στην αρχή, καθώς επίσης και αυτές που δημοσιεύτηκαν από το SBS. Το Salon σημειώνει ότι μερικά από τα αρχεία της Υπηρεσίας Ποινικών Ερευνών αναφέρονται σε πράκτορες της CIA που ανέκριναν τους φυλακισμένους στο Αμπού Γκράιμπ, αλλά ότι κανένας ανώτερος υπάλληλος της CIA δεν έχει διωχθεί «παρά το θάνατο ενός τουλάχιστον Ιρακινού κατά τη διάρκεια μιας ανάκρισης της CIA εκεί», υπογραμμίζοντας τον ισχυρισμό που διατυπώνεται από το SBS ότι μερικές από τις εικόνες αποτελούν τεκμήρια για προηγούμενη μη διωκόμενη κακομεταχείριση. Η αμερικανική κυβέρνηση εξέφρασε τις ανησυχίες για τις νέες εικόνες κακομεταχείρισης που δημοσιεύονται. Ο John Bellinger από το Υπουργείο Εξωτερικών είπε στο BBC, «θεωρήσαμε ότι το να βγουν προς τα έξω αυτές οι φωτογραφίες θα ήταν μια εισβολή στην ιδιωτικότητα των ίδιων των κρατουμένων  (και ότι η δημοσιοποίησή τους θα μπορούσε επίσης) να αναζωπυρώσει τα πάθη σε όλον τον κόσμο και να προκαλέσει ενδεχομένως περισσότερη βία».