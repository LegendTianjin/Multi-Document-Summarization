V sobotu 27. února 2010 v 6:34 hodin ráno místního času zasáhlo Chile ničivé zemětřesení o síle 8,8 magnitudy. Pocítili ho zejména lidé v hlavním městě Santiagu a okolních regionech. Následně vydalo Tichomořské centrum pro varování před vlnou tsunami upozornění před možným tsunami pro celý region Pacifiku. Vlna pak skutečně zasáhla nejen pobřeží Chile, ale také v menší míře Nový Zéland, Havajské ostrovy a Francouzskou Polynésii. Únorové zemětřesení bylo nejsilnější za poslední půlstoletí a způsobilo značné materiální škody a ztráty na životech. Zahynulo při něm nejméně 214 lidí. O dva týdny později (13. března) nastal další velký otřes půdy o síle 6,9 stupně právě ve chvíli, kdy ve Valparaísu probíhala inaugurace nového chilského prezidenta Sebastiana Piñery. Epicentrum tohoto otřesu bylo v moři naproti Pichilemu, přímořskému městu v regionu O'Higgins. Vydané varování před tsunami bylo později odvoláno. V květnu a červenci zasáhly centrální oblasti Chile další otřesy o síle pěti až šesti stupňů magnitudy. Květnové zemětřesení bylo horší v tom, že v postiženém regionu zrovna panovaly prudké deště, které podmáčely půdu, ale jinak otřesy nenapáchaly vážnější škody. Otřesy půdy o síle kolem šesti stupňů Richterovy škály udeřily na střední a jižní Chile také v říjnu a listopadu. Všechna zemětřesení nejvíce postihla regiony metropolitního Santiaga, generála O’Higginse a region Bío Bío. Nechvalně proslulo především pobřežní město Pichilemu, které zemětřesení zasáhlo několikrát a značně poškodilo jeho historicky cenné památky. Pichilemu je proslaveným plážovým rezortem a o posledním letním víkendu tu na konci února 2010 při zemětřesení a následném tsunami zahynulo mnoho lidí.