Το Λονδίνο τιμά τα θύματα της 7ης Ιουλίου 2005
Τέσσερα χρόνια μετά τις βομβιστικές επιθέσεις στο δημόσιο δίκτυο συγκοινωνιών του Λονδίνου το πρωί της 7ης Ιουλίου 2005, που είχαν ως αποτέλεσμα 52 νεκρούς και 700 τραυματίες, έγιναν σήμερα τα αποκαλυπτήρια του μόνιμου μνημείου στο Χάιντ Παρκ. Εγκαινιάστηκαν 52 ατσάλινες στήλες 3,5 μέτρων η καθεμιά, όσες και τα θύματα, και έγιναν τα αποκαλυπτήρια μίας ατσάλινης πλάκας βάρους 1,4 τόνου με τα ονόματα των νεκρών. Και οι 4 βομβιστές αυτοκτονίας ήταν Βρετανοί υπήκοοι. Η Αλ Κάιντα ανέλαβε την ευθύνη για τις επιθέσεις, χωρίς ωστόσο να εξακριβωθεί ο ακριβής ρόλος της. Οι επιζήσαντες και οι συγγενείς των θυμάτων είχαν κάνει έκκληση να διεξαχθεί ανεξάρτητη δημόσια έρευνα, η οποία όμως απορρίφθηκε από την κυβέρνηση με το σκεπτικό ότι θα ήταν πολύ δαπανηρή και χρονοβόρα, προκαλώντας θύελλα αντιδράσεων. Σύμφωνα με τη Σκότλαντ Γιάρντ οι βομβιστές, η πρακτική των οποίων δείχνει «μεθοδολογία τρομοκρατών», είχαν κάνει πρόβα το σχέδιο τους εννέα ημέρες νωρίτερα. Η αστυνομία κατάφερε να καταγράψει τις κινήσεις των βομβιστών, βρίσκοντας εισιτήρια και αποδείξεις σε σπίτια που συνδέθηκαν με τη δράση τους.  Στιγμιότυπα των βομβιστών από δημόσια κάμερα παρακολούθησης εννέα ημέρες πριν τις επιθέσεις παρουσιάστηκαν τρία χρόνια μετά στη δίκη τριών κατηγορουμένων για συνομωσία, εξαιτίας της υποτιθέμενης εμπλοκής τους στην προετοιμασία των βομβιστικών επιθέσεων.  Σε άλλη δίκη το 2007, πέντε, επίσης, Βρετανοί υπήκοοι κρίθηκαν ένοχοι για συμμετοχή στον ανεπιτυχή σχεδιασμό τοποθέτησης χημικών βομβών σε τρεις στόχους στη Βρετανία. Όπως έγινε γνωστό, κάποιοι εξ αυτών είχαν συναντηθεί με δύο από τους βομβιστές του μετρό του Λονδίνου.
