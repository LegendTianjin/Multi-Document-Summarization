Těla pasažérů a vrak letadla z letu 447 společnosti Air France zřejmě nalezeny

Sobota, 6. června 2009

Brazilské letectvo lokalizovalo těla pasažérů a vrak letadla z letu 447 společnosti Air France v Atlantickém oceánu. Nejméně dvě těla byla dosud vyzvednuta. Plukovník brazilského letectva Jorge Amaral potvrdil, že pátrací týmy vyzvedly dvě mužská těla a vrak včetně sedadla, kufříku, dýchací masky, přenosného počítače a část letenky patřící jednomu z cestujících. Dodal, že na místo nálezu už cestují odborníci na lidské ostatky, aby je prozkoumali. Všech 228 lidí na palubě letadla se pokládá za mrtvé. Včera se ukázalo, že dříve nalezené trosky z míst pravděpodobného zřícení letadla jsou odpadky z projíždějících lodí. Našla se dřevěná nákladní paleta a dvě bóje, ale zřejmě pocházejí z lodi. Letadlo na letu 447 společnosti Air France letící z Ria de Janeira v Brazílii na letiště Charlese de Gaulla v Paříži zmizelo nad Atlantikem 1. června. Rádiové spojení s Airbusem A330-220 bylo naposledy navázáno 1. června ve 22:30 místního času (01:30 UTC) a letadlo zmizelo z radarů asi 306 km od brazilského pobřeží. Příčina havárie není zatím známa. Dnes francouzské úřady oznámily, že letadlo z letu 447 krátce před zmizením vyslalo 24 chybových zpráv. Také informovaly, že autopilot byl v letadle vypnutý, ale že z chybových zpráv není možné zjistit, proč tomu tak bylo. Havárie letadla se považuje za nejhorší letecké neštěstí od roku 2001. 
Bylo potvrzeno, že trosky letadla nalezené v Atlantiku jsou ze zmizelého letu Air France

Úterý, 2.  června 2009 Brazilská vláda potvrdila,...
