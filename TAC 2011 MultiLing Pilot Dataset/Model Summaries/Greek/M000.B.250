Μια εβδομάδα μετά τον σεισμό στη Νότια Ασία  ο αριθμός των νεκρών ξεπερνά τους 120.000. Στην Ινδονησία μόνο η επαρχία Aceh μετρά 80.000 νεκρούς, ενώ και άλλες χώρες της περιοχής ανακοινώνουν τις απώλειές τους. Η Σρι Λάνκα ανέφερε περίπου 28.500, η Ινδία περισσότερους από 7.700, ενώ 10.500 ξένοι υπήκοοι αγνοούνται.  Καθώς συνεχίζεται η καταμέτρηση, παρατηρήθηκε δυσαναλογία μεταξύ των δύο φύλων στους θανάτους από το τσουνάμι, όπου σκοτώθηκαν τέσσερις φορές περισσότερες γυναίκες από ό τι άνδρες. Το φαινόμενο αυτό κυρίως οφείλεται στη μεγαλύτερη σωματική δύναμη των ανδρών και στις διαφορετικές ενασχολήσεις την ώρα της καταστροφής. Εξαιτίας αυτού του φαινομένου έχουν δηλωθεί περιστατικά βίας με θύματα γυναίκες, που εκτιμάται πως θα συνεχιστούν και το επόμενο χρονικό διάστημα, γι΄ αυτό οι υπεύθυνοι αναζητούν μέτρα αντιμετώπισης του προβλήματος. Ο σεισμός της Νότιας Ασίας ήταν ο μεγαλύτερος σε διάρκεια σεισμός που καταγράφηκε ποτέ. Είχε διάρκεια μεταξύ 500 και 600 δευτερολέπτων και απελευθέρωσε μια ποσότητα ενέργειας ίση με μια βόμβα 100 γιγατόνων, ενώ το ρήγμα που δημιουργήθηκε στον πυθμένα μετρήθηκε κοντά στα 800 μίλια. Οι ΗΠΑ έχουν δεσμευτεί να δώσουν 350 εκατομμύρια δολάρια στις πληγείσες περιοχές, ενώ ταυτόχρονα η αμερικανική κυβέρνηση υπέγραψε νόμο για άμεσες φοροαπαλλαγές σ όσους ιδιώτες συνέβαλαν με δωρεές στην ανακούφιση των πληγέντων. Το πόσο από δωρεές ιδιωτών στις ΗΠΑ ανέρχεται σε 322 εκατομμύρια δολάρια. Επίσης, η Ιαπωνία προσφέρει 500 εκατομμύρια δολάρια. Στη Ρουμανία σε έναν τηλεμαραθώνιο συγκεντρώθηκαν 395.000 ευρώ, ενώ στον αντίποδα πόλη του Καναδά αξιώνει την επιστροφή 10.000 δολαρίων από τον Ερυθρό Σταυρό λόγω λάθους. 