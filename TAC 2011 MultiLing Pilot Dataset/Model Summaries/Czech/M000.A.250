Počet potvrzených obětí zemětřesení z 26. prosince 2004 a následné vlny tsunami v jižní Asii přesáhl 120 000. Některé agentury ale už sdělily, že počet mrtvých přesáhl již 150 000. Místní úřady oznámily, že se soustředí také na prevenci vypuknutí rozsáhlé epidemie tyfu. Podle nových informací to bylo nejdelší zaznamenané zemětřesení v historii. Čísla také prozrazují, že zemřelo až čtyřikrát více žen než mužů.

Nejbohatší státy světa začaly dotovat zničený region. Slíbená dotace se za posledních 24 hodin zdvojnásobila až ke skoro 2 miliardám dolarů. Největší dotaci slíbilo Japonsko (500 mil. dolarů). Po kritice a porovnávání s výdaji na válku v Iráku zvýšilo USA dotaci na 350 mil. dolarů. Nezávisle na vládě věnovali jednotliví Američané a firmy zhruba 322 milionů dolarů ve zboží a v hotovosti přímo humanitárním organizacím. Občané USA darující v roce 2005 pomoc obětem tsunami mohou odepsat své dary v jejich daňových přiznáních za rok 2004 díky novému zákonu, který byl rychle schválen. Mnoho významných společností jako Apple Computer, Microsoft, Cisco, eBay, Google a AOL pomáhá zprostředkovat darování přes web.

Norsko, Velká Británie, Švédsko a Čína přispějí také velkými částkami. I menší národy vybírají dotace. Například Rumuni vybrali 395 tisíc eur prostřednictvím televizního pořadu.
 
I přes povzbudivé sliby varoval šéf Úřadu OSN pro koordinaci humanitární činnosti v Indonésii Michael Elmquist, že zajištění logistiky pomoci, obstarání zásob a jejich přeprava do postižených oblastí zabere mnoho času, možná týdny. Do té doby bude stoupat jak počet potvrzených obětí, tak počet úmrtí následkem dehydratace, nemocí nebo hladu.
