Od 8. do 24. srpna 2008 se v Pekingu, hlavním městě Čínské lidové republiky, konaly XXIX. letní olympijské hry. Samotnému uspořádání Her v Číně předcházely dva problémy – zvládnutí chaotické dopravy ve věčně ucpaném Pekingu a uklidnění protestů evropských a amerických aktivistů upozorňujících na nedodržování lidských práv v Číně a na alarmující situaci v Tibetu. Pekingské úřady již v roce 2006 naplánovaly opatření ke zmírnění tíživé dopravní situace ve městě v kritických dnech konání Olympiády. Soukromá auta s poznávacími značkami s lichými čísly by jezdila jeden den a auta se sudými čísly na značkách druhý den. Tím se mělo dosáhnout snížení dopravní zátěže alespoň o 20 %. Jedním z kritérií Mezinárodního olympijského výboru při výběru kandidátského města pro organizaci Olympiády je totiž možnost hladkého přesunu všech lidí od jednoho sportoviště k druhému. Horší to bylo s uklidněním protestů pro-tibetských aktivistů, které v dubnu 2008 z velké části narušily běh s olympijskou pochodní v Londýně, Paříži a San Francisku. Tyto akce oficiální čínská tisková agentura nazvala „hanebnými činy“. Z politických důvodů a po protestech taiwanských představitelů se běh s olympijskou pochodní úplně vyhnul Taiwanu. Zahajovací ceremoniál Olympiády se konal v Pekingu na stadionu zvaném Ptačí hnízdo a trval čtyři a půl hodiny. Zážitky z velkolepého představení ale později poněkud narušili čínští funkcionáři tvrzením, že některé části (např. ohňostroj) byly pro televizní diváky vygenerovány počítačem. V počtu zlatých medailí na Olympiádě zvítězila Čína před USA a bude své prvenství obhajovat v roce 2012 na XXX. letních olympijských hrách v Londýně.