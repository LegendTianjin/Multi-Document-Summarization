Στόχος της διάσκεψης των Ηνωμένων Εθνών για την κλιματική αλλαγή, που πραγματοποιήθηκε στο Μπαλί το Δεκέμβριο του 2007 με τη συμμετοχή χιλιάδων εκπροσώπων από περισσότερες από 180 χώρες, ήταν η έναρξη των διαπραγματεύσεων για μια παγκόσμια συμφωνία για την κλιματική αλλαγή μετά το 2012, οπότε και  λήγει η πρώτη δέσμευση του Πρωτοκόλλου του Κιότο. Η Ευρωπαϊκή Ένωση και η συντριπτική πλειοψηφία των συμμετεχουσών χωρών ζήτησαν να οριστεί για τις αναπτυγμένες χώρες ένας στόχος μείωσης των εκπομπών αερίων του θερμοκηπίου κατά 25-40% μέχρι το 2020. Μάλιστα, η ΕΕ διαμήνυσε ότι δε θα συμμετάσχει στην προγραμματισμένη συνάντηση των ισχυρών οικονομικά χωρών τον Ιανουάριο, εάν δεν επιτευχθεί ουσιαστική συμφωνία στο Μπαλί. Από την άλλη πλευρά, οι ΗΠΑ, η Ιαπωνία και ο Καναδάς αντιτάθηκαν σθεναρά στους στόχους μείωσης των εκπομπών. Τελικά, μετά από 2 εβδομάδες διαπραγματεύσεων και πολλές αλλαγές επιτεύχθηκε συμφωνία. Ο λεγόμενος «οδικός χάρτης του Μπαλί» καθορίζει ως έτος-στόχο το 2009, καθώς και το πεδίο εφαρμογής, για την επίτευξη μιας συμφωνίας για την κλιματική αλλαγή μετά το 2012. Επιπλέον, περιλαμβάνει μια σειρά κατευθυντήριων γραμμών για μείωση των εκπομπών αερίων του θερμοκηπίου από τις βιομηχανικές χώρες, η οποία συμφωνήθηκε από τα μέλη του Πρωτοκόλλου του Κιότο, χωρίς ωστόσο να αναφέρεται πουθενά ο στόχος του 25-40% που είχε ζητήσει η ΕΕ και άλλοι. Ο γραμματέας του ΟΗΕ, Ban Ki-moon, εξέφρασε ικανοποίηση για την έκβαση της διάσκεψης κάνοντας λόγο για επιτυχία. Η ΕΕ χαρακτήρισε πολύ σημαντικό βήμα τη συμφωνία που επιτεύχθηκε, ωστόσο επεσήμανε ότι αποτελεί μόνο την αρχή για όλα αυτά που πρέπει να γίνουν. 