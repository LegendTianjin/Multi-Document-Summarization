7. července 2005 v čase ranní špičky otřásla Londýnem série výbuchů bomb odpálených sebevražednými atentátníky nejprve ve třech vlacích metra a pak v jednom autobuse. Mohutné exploze zabily 52 lidí a asi 700 dalších bylo zraněno. Byl to nejničivější bombový útok v poválečných dějinách Londýna. Již týden po útocích policie zveřejnila profily údajných teroristů - byli to čtyři muži s britským občanstvím. Tito podezřelí byli zachyceni bezpečnostní kamerou, jak přijíždí s vojenskými batohy na zádech v den výbuchů v 8:30 do stanice King’s Cross. Pak byli viděni, jak odchází každý sám 20 minut před explozemi. Jedním z teroristů byl osmnáctiletý Hassib Hussain z Leedsu, který vyhodil do vzduchu autobus linky č. 30. Atentátníci měli ještě další komplice, ale jejich napojení na teroristickou organizaci Al-Kájda policie nepotvrdila.

První sérii útoků na Londýn následovala ještě v červenci druhá, při které ale bomby nevybuchly. Hlavní podezřelý z této druhé řady Hussain Osman uprchl do Itálie, odkud byl ale v září vyhoštěn a vydán do Velké Británie, kde byl zatčen. Osman byl obviněn za nastražení nevybuchlé bomby ve stanici metra Shepherd's Bush. Lidé, kteří přežili bombové útoky v Londýně, zahájili petiční kampaň za veřejné vyšetřování, které ale britská vláda odmítla s tím, že by bylo příliš nákladné a trvalo příliš dlouho. Za to se dostala pod tvrdou palbu kritiky od pozůstalých po obětech útoků. V roce 2009 byl v londýnském Hyde Parku odhalen pomník obětem londýnských bombových útoků v podobě padesáti dvou 3,5 m vysokých ocelových sloupů. 