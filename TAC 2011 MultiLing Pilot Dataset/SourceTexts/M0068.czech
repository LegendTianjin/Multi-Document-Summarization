Deset amerických misionářů obviněno na Haiti z únosu dětí

Pátek, 5. února 2010

Deset misionářů z USA, kteří se minulý týden pokusili bez povolení haitské vlády ze země nelegálně vyvézt 33 dětí, bylo obviněno z únosu a zločinného spolčení. Jejich údajným úmyslem bylo přemístění dětí do dočasného sirotčince zřízeného v hotelovém resortu v sousední Dominikánské republice. Podle policie neměli Američané potřebné doklady a povolení vyvézt děti ze země. Pokud by byli usvědčeni, hrozilo by Američanům až patnáct let vězení. Agentura Reuters uvedla, že všech deset uznalo, že pokusem vyvézt děti z Haiti porušili zákony, ale že popřeli, že by si této nelegálnosti byli vědomi předtím, než byli zadrženi.

Haitský ministr spravedlnosti Paul Denis prohlásil, že nevidí žádný důvod, proč by misionáři měli být souzeni v USA. "Porušili haitské zákony," řekl agentuře AFP. "Je na haitských úřadech, aby je vyslechli a soudili. Nevidím žádný důvod, proč by měli být souzeni v USA."