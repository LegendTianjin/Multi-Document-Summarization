Στις 7/8 Ιουλίου 2007 διεξήχθη ο ποδηλατικός «Γύρος της Γαλλίας» στο Λονδίνο, που συμπεριέλαβε τα προκριματικά και τον πρώτο γύρο. Τα σημεία εκκίνησης για τα δύο αυτά γεγονότα ήταν η πλατεία Trafalgar και το Greenwich αντίστοιχα. Κατά τη διάρκεια των προκριματικών συγκεντρώθηκαν μισό εκατομμύριο θεατές και συμμετείχαν 180 περίπου ποδηλάτες. Νικητής αναδείχθηκε ο Fabian Cancellara, ολοκληρώνοντας τα 7,9 χιλιόμετρα σε 8 λεπτά και 50 δευτερόλεπτα. Ο πρώτος γύρος ολοκληρώθηκε με νικητές τους Robbie McEwan και Fabian Cancellara. Πλήθος κόσμου συνέρρευσε και πάλι επωφελούμενος της καλοκαιρίας. Στο Jubilee Gardens η ατμόσφαιρα ήταν εορταστική με μέτρια αστυνόμευση, με πολλά δρώμενα και με συμμετέχοντες από την Γαλλία και την Αγγλία. Στον τρίτο και μεγαλύτερο γύρο της διοργάνωσης ο Cancellara διατήρησε την πρωτιά. Ο Alexander Vinokourov, νικητής του 13ου και 15ου γύρου, απέτυχε στις αιματολογικές εξετάσεις, καθώς εντοπίστηκε η ύπαρξη διπλής ποσότητας ερυθρών αιμοσφαιρίων, γεγονός που συνεπάγεται ότι πραγματοποιήθηκε μετάγγιση αίματος. Για τον λόγο αυτό ζητήθηκε από την Astana, ομάδα του Vinokourov, να εγκαταλείψει την διοργάνωση. Επίσης, ο δανός Rasmussen, ανακλήθηκε από την δανέζικη ομοσπονδία ποδηλασίας, καθώς αρνήθηκε να περάσει από έλεγχο αντι-ντόπινγκ. Ο ίδιος είχε δηλώσει πως το χρονικό διάστημα 4 - 26 Ιουνίου βρισκόταν στο Μεξικό, ενώ ο Davide Cassani, τηλεοπτικός σχολιαστής, τον είχε δει σε προπονητικό κέντρο της Ιταλίας στις 13/14 Ιουνίου. Κατόπιν αυτών αποσύρθηκε από τη διοργάνωση. Στις 25 Ιουλίου 2007 εντοπίστηκαν εκρηκτικοί μηχανισμοί της ΕΤΑ κοντά στην πόλη Belagua, απ όπου θα διέρχονταν οι ποδηλάτες. Νικητής του «Γύρου της Γαλλίας» αναδείχθηκε ο Alberto Contador.