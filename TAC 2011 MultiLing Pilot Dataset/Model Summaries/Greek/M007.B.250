Τον Ιανουάριο του 2005 ο δεκανέας Graner κρίθηκε ένοχος για κακομεταχείριση κρατουμένων στη φυλακή του Αμπού Γκράιμ. Ο ίδιος δήλωσε αθώος. Τον Ιούλιο του 2005 ο ταγματάρχης Dinenna, πρώην φύλακας του Αμπού Γκράιμπ, δήλωσε στα πλαίσια της απολογίας του ότι ο υποστράτηγος Miller, διοικητής των φυλακών του Γκουαντάναμο, είχε προτείνει τη χρησιμοποίηση σκύλων λόγω της αποτελεσματικότητάς τους. Κατά την ακροαματική διαδικασία οι λοχίες Cardona και Smith βρέθηκαν ένοχοι για κακομεταχείριση κρατουμένων. Τον Οκτώβριο του 2005 ο ομοσπονδιακός δικαστής Hellerstein ζήτησε τη δημοσιοποίηση περισσοτέρων στοιχείων για τις κακομεταχειρίσεις, όμως η κυβέρνηση Μπους το αρνήθηκε για λόγους ασφαλείας. Τον Ιανουάριο του 2006 ο υποστράτηγος Miller αρνήθηκε να καταθέσει σε Στρατοδικείο για την κακομεταχείριση με χρήση σκύλων, επικαλούμενος το δικαίωμά του να μην εμπλέξει τον εαυτό του. Τον Φεβρουάριο του 2006 το «Dateline», μια αυστραλιανή εκπομπή, προέβαλε νέες φωτογραφίες κακομεταχειρίσεων, στις οποίες συμμετείχε και ο Graner. Μέσα σε λίγες ημέρες επιβεβαιώθηκε η γνησιότητά τους από το Πεντάγωνο. Ακολούθησε και νέα δημοσίευση τέτοιου υλικού και από τον ιστότοπο Salon. Η αμερικανική κυβέρνηση εξέφρασε τον φόβο της γι αυτές τις δημοσιεύσεις. Τον Μάρτιο του 2006 οι ΗΠΑ δήλωσαν πως οι φυλακές του Αμπού Γκράιμπ πρόκειται να κλείσουν εξαιτίας του βεβαρυμμένου ιστορικού τους. Τον Ιούνιου του 2006 ο λοχίας Cardona καταδικάστηκε σε 90 ημέρες καταναγκαστικής εργασίας. Την ίδια περίοδο το Παρατηρητήριο Ανθρωπίνων Δικαιωμάτων δημοσίευσε έκθεση που φανέρωνε το εύρος των βασανιστηρίων. Τέλος, τον Ιανουάριο του 2007 ο Αμερικανικός Στρατός ανακοίνωσε ότι ο αντισυνταγματάρχης Jordan πρόκειται να δικαστεί για τη συμμετοχή του στα βασανιστήρια του Αμπού Γκράιμπ.