Αμερικανός Στρατηγός επικαλείται το δικαίωμα στη μη αυτοενοχοποίηση για την υπόθεση του Αμπού Γκράιμπ 
  
Πέμπτη 12 Ιανουαρίου 2006  

Ο υποστράτηγος Geoffrey Miller, ένας κορυφαίος Αμερικανός διοικητής που επόπτευε την κράτηση και την ανάκριση των κρατουμένων στις εγκαταστάσεις του Γκουαντάναμο και του Αμπού Γκράιμπ, αρνήθηκε να καταθέσει σε Στρατοδικείο, επικαλούμενος το δικαίωμά του να μην εμπλέξει τον εαυτό του, αναφέρει η Washington Post. Θεωρείται ότι αυτή είναι η πρώτη φορά που βγαίνει επίσημα στην επιφάνεια ο ρόλος των ανώτερων αξιωματούχων στο σκάνδαλο της κακομεταχείρισης φυλακισμένων. 

Ο Στρατηγός Miller αρνήθηκε να καταθέσει στο Στρατοδικείο κατά τη διάρκεια της δίκης δύο εκπαιδευτών σκύλων που κατηγορούνται για κακομεταχείριση κρατουμένων. Ο συνήγορος υπεράσπισης ενός εκ των κατηγορουμένων ζήτησε να εξετάσει τον Miller για το εάν διέταξε τη χρήση των σκύλων για να εκφοβίσει τους κρατούμενους κατά τη διάρκεια των ανακρίσεων. 

Ο δικηγόρος του Στρατηγού Miller δήλωσε ότι η απόφαση να αρνηθεί να καταθέσει ελήφθη, διότι ο Miller έχει δώσει επανειλημμένως συνεντεύξεις κατά τη διάρκεια των τελευταίων ετών, και ότι εμμένει στις προηγούμενες δηλώσεις του στο Κογκρέσο και σε ανακριτές και δικηγόρους του στρατού.
