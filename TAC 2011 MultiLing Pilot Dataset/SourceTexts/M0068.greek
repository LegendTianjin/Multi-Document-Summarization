Δέκα αμερικανοί ιεραπόστολοι κατηγορούνται για απαγωγή παιδιών στην Αϊτή 
  
Παρασκευή 5 Φεβρουαρίου 2010 

Δέκα ιεραπόστολοι από τις Ηνωμένες Πολιτείες, οι οποίοι προσπάθησαν την προηγούμενη εβδομάδα να μεταφέρουν 33 παιδιά από την Αϊτή χωρίς την άδεια της κυβέρνησης, βαρύνονται με τις κατηγορίες της απαγωγής παιδιών και της σύστασης εγκληματικής οργάνωσης για την προσπάθειά τους να βγάλουν παράνομα τα παιδιά από την Αϊτή. Σύμφωνα με όσα ισχυρίζονται, πρόθεσή τους ήταν να μεταφέρουν τα θύματα του σεισμού σε ένα προσωρινό ορφανοτροφείο που στήθηκε σε ένα ξενοδοχείο-θέρετρο στη γειτονική Δομινικανή Δημοκρατία. Η αστυνομία είπε ότι οι Αμερικανοί δεν είχαν τις σχετικές γραφειοκρατικές διατυπώσεις ούτε άδειες για να απομακρύνουν τα παιδιά από τη χώρα. Αν καταδικαστούν, οι Αμερικανοί αντιμετωπίζουν ποινή φυλάκισης έως δεκαπέντε χρόνια. Το Reuters ανέφερε ότι και οι δέκα αναγνώρισαν πως παραβίασαν το νόμο, όταν προσπάθησαν να πάρουν τα παιδιά από την Αϊτή, αλλά αρνήθηκαν ότι είχαν επίγνωση αυτής της παραβίασης της νομοθεσίας μέχρι την προφυλάκισή τους. 

Ο υπουργός Δικαιοσύνης της Αϊτής, Paul Denis, δήλωσε ότι δε βρίσκει κανένα λόγο για τον οποίο οι ιεραπόστολοι θα έπρεπε να δικαστούν στις ΗΠΑ. «Έχει παραβιαστεί η αϊτινή νομοθεσία», είπε στο AFP. «Επαφίεται στις αϊτινές αρχές να τους ακούσουν και να τους δικάσουν. Δε βλέπω κάποιο λόγο για τον οποίο θα έπρεπε να δικαστούν στις Ηνωμένες Πολιτείες».
