Την 1η Ιουνίου 2009 η πτήση 447 της Air France που μετέφερε 228 επιβάτες από το Ρίο της Βραζιλίας στο αεροδρόμιο Charles De Gaulle στο Παρίσι εξαφανίστηκε κοντά στις ακτές της Βραζιλίας. Αναφέρθηκε ότι το αεροπλάνο βρισκόταν την ώρα της εξαφάνισής του σε περιοχή με έντονες αναταράξεις και κακοκαιρία κοντά στη νήσο Fernando de Noronha.  Ο Σαρκοζί εξέφρασε την απαισιοδοξία του για την εύρεση επιζώντων και ζήτησε την βοήθεια των ΗΠΑ. Την επόμενη ημέρα πιλότοι της ΠΑ της Βραζιλίας ανέφεραν πως εντόπισαν συντρίμμια στον Ατλαντικό, αλλά αργότερα ανακαλύφθηκε πως επρόκειτο για αντικείμενα που είχαν ριχθεί στη θάλασσα από διερχόμενο πλοίο. Μέχρι της 5 Ιουνίου δεν είχε ανευρεθεί κανένα στοιχείο για το σημείο που είχε καταπέσει το αεροσκάφος, παρόλο που οι προσπάθειες έρευνας είχαν ενισχυθεί. Η περιοχή όπου ενδέχεται να είχε καταπέσει το αεροσκάφος είχε πολύ μεγάλο βάθος. Στις 6 Ιουνίου εντοπίστηκαν τα πρώτα συντρίμμια και μερικοί σοροί επιβατών. Τα αίτια της συντριβής ήταν ακόμα άγνωστα, καθώς δεν είχαν βρεθεί τα μαύρα κουτιά. Στις 8 Ιουνίου βρέθηκε κομμάτι της ουράς του αεροσκάφους. Στις 18 Ιουνίου δημοσιεύθηκε πως το αεροσκάφος κατά πάσα πιθανότητα διαλύθηκε στον αέρα, γεγονός που αποδείχθηκε από τα είδη των τραυμάτων που έφεραν οι σοροί. Μέχρι τις 30 Ιουλίου δεν είχε βρεθεί κανένα ίχνος από τα μαύρα κουτιά και η Αirbus ανακοίνωσε ότι θα προσέφερε περίπου 20 εκατ. ευρώ στην BEA για την συνέχιση των ερευνών. Πιθανολογούνταν ότι το αεροσκάφος είχε πρόβλημα με το σύστημα pitot-static. Τελικά, τον Μάιο του 2010 εντοπίστηκαν τα μαύρα κουτιά. 