ב-8 לאוגוסט 2008 נפתחה רשמית אולימפיאדת הקיץ לשנת 2008, בטקס פתיחה חגיגי באיצטדיון הלאומי בבייג'ינג, סין, המדינה המארחת. המארחת חלשה על טבלת המדליות במשחקים האולימפיים, בהשיגה 51 מדליות זהב. למקום השני הגיעה ארצות הברית עם 36, ולמקום השלישי רוסיה עם 28. ב-24 לאוגוסט ננעלו המשחקים, בטקס נוסף באיצטדיון הלאומי.

לאולימפיאדה קדמה סערה תקשורתית רבה, סביב התנהלותה של סין בנושאים הומניטריים, ובעיקר סביב ההתרחשויות בטיבט. בנוסף התגלע מאבק בין סין לטיוואן סביב זכאותה של האחרונה לקבל את הלפיד האולימפי עם סמליה הלאומיים. בעקבות המאבק הוכרז כי מסלול הלפיד לא יחצה את טיוואן, תוך סירוב ראשון של מדינה חברה בוועד האולימפי לקבל את הלפיד,בעת שלום. פרוייקט בשם "מירוץ לפיד זכויות האדם העולמי" יוסד בתוך הסערה הציבורית, וסימל את הגנתן של זכויות אדם וכבוד לחיי אדם, תוך מחאה על קיום המשחקים האולימפיים בסין. 

כנהוג,עשה הלפיד האולימפי את דרכו מיוון לטקס הפתיחה בבייג'ינג, במירוץ שליחים חוצה ארצות. ואולם, מסעו לווה במחאות ברחבי העולם. במירוץ בלונדון ב-5 לאפריל ניסו מפגינים לכבות את הלהבה באמצעות מטף, ולחטוף את הלפיד מידיו של נושאו. במסעו בפריז ב-7 לאפריל כבה הלפיד שלוש פעמים, בין השאר מפעולות שנקטו מפגינים, ונעשה ניסיון נוסף לחטוף את הלפיד. עם הגיעו לסן פרנסיסקו ב-9 לאפריל, הוחלט לשנות את מסלול הלפיד עקב ריבוי מפגינים לאורך המסלול המתוכנן. 

מלבד המחאות סביב סוגיות זכויות האדם בסין, עסקה התקשורת בזיופים שנעשו טקס פתיחת האולימפיאדה. נחשף כי במהלך הופעתה של לין מיאוקי בת התשע, אשר ביצעה את "האודה למולדת" במהלך הטקס, נשמע באיצטדיון ובשידורים קולה של ילדה אחרת. כמו כן, חלק מהזיקוקים שהוצגו בשידורים היו תמונות שיוצרו בעזרת מחשב.

