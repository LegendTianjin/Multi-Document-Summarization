Επίσημη έναρξη των Ολυμπιακών Αγώνων του 2008

Παρασκευή 8 Αυγούστου 2008 

Τουλάχιστον 90.000 θεατές παρακολούθησαν σήμερα το βράδυ την τελετή έναρξης των Ολυμπιακών Αγώνων του 2008 στο Εθνικό Στάδιο του Πεκίνου την επονομαζόμενη «Φωλιά του Πουλιού» στην Κίνα. Η τελετή άρχισε στις 8:00 μ.μ. τοπική ώρα (12:00 το μεσημέρι UTC) με δύο χιλιάδες οκτώ αρχαία κινεζικά κρουστά όργανα, τα  λεγόμενα «Φου», καθένα από τα οποία έπαιζε ένας νεαρός άνδρας. Το πρώτο μήνυμα χαιρετισμού ήταν ένα ρητό του Κομφουκίου, «Πόσο ευτυχείς είμαστε, που συναντάμε φίλους από μακριά», το οποίο τραγουδούσαν οι παίκτες των κρουστών.

Στο στάδιο παρήλασαν 204 ομάδες από όλον τον κόσμο. Σύμφωνα με την ολυμπιακή παράδοση, η Ελλάδα μπήκε πρώτη στο στάδιο και η Κίνα εμφανίστηκε τελευταία -η χώρα στην οποία «γεννήθηκαν» οι Αγώνες και η διοργανώτρια χώρα, αντίστοιχα. Η σειρά εμφάνισης των υπόλοιπων 202 ομάδων καθορίστηκε από το πλήθος των «πινελιών» που απαιτούνται για να γραφτεί το όνομα της χώρας στην κινεζική γλώσσα.

Πραγματοποιήθηκαν διάφορες παραστάσεις, οι οποίες περιλάμβαναν μεταξύ άλλων αυτήν μιας εκαντονταμελούς χορευτικής ομάδας από την Ταϊβάν και την εμφάνιση του κινέζικου ποπ συγκροτήματος A-One. Υπήρξαν, επίσης, και σόλο εμφανίσεις από τον Lang Lang, τη Sarah Brightman και τον Liu Huan.