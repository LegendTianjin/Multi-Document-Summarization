12. ledna 2010 zasáhlo karibské Haiti zničující zemětřesení o síle 7,0 Richterovy škály. Takové zemětřesení země nezažila přes dvě stě let. Epicentrum otřesů se nacházelo na pevnině zhruba 15 kilometrů od hlavního města Port-au-Prince v hloubce jen asi deset kilometrů, což přispělo k devastujícímu dopadu na nejchudší zemi na západní polokouli. Podle odhadů OSN následkem katastrofy zahynulo přes 220 000 lidí, více než 300 000 jich bylo zraněno  a 1,5 milionu se jich ocitlo bez přístřeší. Během 30 vteřin země přišla o 60 % svého domácího produktu, což ji uvrhlo o desetiletí zpět. Více než 70 % obyvatel se ocitlo v extrémní chudobě.  Nejvíce postiženo bylo samotné hlavní město - mimo jiné byly poškozeny vládní budovy, nemocnice, školy a hlavní vězení, ze kterého utekli vězni. Celkové ztráty způsobené haitskému hospodářství se odhadují na osm miliard dolarů a úplná obnova poničené země může trvat desítky let. 
Do země začala okamžitě proudit potravinová a lékařská pomoc organizovaná mezinárodními organizacemi i jednotlivými zeměmi. Záchranné týmy měly zpočátku problémy s poničenou infrastrukturou a pomoc nepřicházela dostatečně rychle. Americká armáda letecky převážela těžce zraněné do amerických nemocnic a záchranným týmům se ještě více než týden po katastrofě dařilo zpod sutin domů dostávat žijící lidi. V celé zemi bylo zřízeno mnoho provizorních stanových táborů pro lidi bez přístřeší a byly rozdávány potraviny. Traumatizované Haiti se ovšem nestalo jen cílem organizací a dobrovolníků spěchajících na pomoc, ale také terčem obchodníků s lidmi. Haitské úřady zadržely deset Američanů, kteří chtěli nelegálně vyvézt za hranice 33 dětí.