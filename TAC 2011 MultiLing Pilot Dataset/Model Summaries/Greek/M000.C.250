Με νομοθετική τροπολογία που εγκρίθηκε από τον ίδιο τον Μπους οι Αμερικανοί πολίτες δωρίζουν τις επιστροφές φόρου στα θύματα του τσουνάμι. Οι πλουσιότερες οικονομικά χώρες αποστέλλουν οικονομική βοήθεια στις πληγείσες περιοχές. Ωστόσο, ο Michael Elmquist, επικεφαλής των Ηνωμένων Εθνών για τον συντονισμό των ανθρωπιστικών υποθέσεων στην Ινδονησία προειδοποίησε ότι ο ανεφοδιασμός είναι χρονοβόρος και αναμένεται αύξηση του αριθμού των θυμάτων από αφυδάτωση και ασθένειες. Η βοήθεια που προσεφέρθη από την αμερικανική κυβέρνηση θεωρήθηκε από πολλούς εξαιρετικά περιορισμένη, συγκρινόμενη με άλλες δαπάνες αλλά και την ενίσχυση άλλων κρατών. Ωστόσο, η βοήθεια των απλών πολιτών είναι ιδιαίτερα συγκινητική.
Οι επιστήμονες αποφάνθηκαν ότι ο σεισμός στη Σουμάτρα ήταν ο μεγαλύτερος που έχει καταγραφεί ποτέ. Άνθρωποι από όλο τον κόσμο συγκέντρωσαν χρήματα για τα θύματα όπως οι Ρουμάνοι που για το σκοπό αυτό οργάνωσαν τηλεμαραθώνιο και φιλανθρωπικές εκδηλώσεις. Στον αντίποδα της φιλανθρωπίας, ένα μικρό χωρίο στον Καναδά, ζητά πίσω τα 10000 δολάρια που προσέφεραν στον Ερυθρό Σταυρό καθώς την ημέρα που ψήφισαν για χορήγηση βοήθειας απουσίαζαν κάποια μέλη του συμβουλίου. Ο Ερυθρός Σταυρός παρόλο που έχει ήδη προσφέρει τα χρήματα στους παθόντες, δήλωσε ότι θα τα επιστρέψει. 
Ο αριθμός των νεκρών φτάνει στις 80000 μόνο στην Ινδονησία. Η συντριπτική πλειοψηφία των νεκρών ήταν γυναίκες, γεγονός που αιτιολογείται ως ένα βαθμό, απαιτεί όμως προστασία του γυναικείου φύλου. Η εικόνα στις πληγείσες περιοχές   είναι εικόνα βιβλικής καταστροφής καθώς περίπου ένα εκατομμύριο άνθρωποι είναι άστεγοι και πέντε εκατομμύρια χρειάζονται βοήθεια. Ο Παγκόσμιος Οργανισμός Υγείας καταβάλλει σκληρή προσπάθεια βελτίωσης των συνθηκών. 