Podezřelý z bombového útoku v Londýně zpátky z Itálie

Čtvrtek, 22. září 2005

Podezřelý z bombového útoku v Londýně, Hussain Osman, také známý jako Hamdi Issac, po vyhoštění z Itálie dorazil do Londýna a byl zatčen. Osman, údajně zapletený do druhé série červencových útoků v Londýně, jejichž cílem byla infrastruktura městské veřejné dopravy, byl zatčen v Římě italskou policii 29. července, jen týden po neúspěšných útocích.

13. září italský soud zamítl poslední odvolání proti vyhoštění, navzdory protestům jeho právníka, že se mu ve Velké Británii nedostane spravedlivého soudního procesu. Osman je obviněn za nastražení nakonec nevybuchlé bomby ve stanici metra Shepherd's Bush. Jeho odlet následně po útoku byl marný, neboť telefonní odposlechy dovedly policii do Říma k zátahu na byt jeho bratra, kde byl dopaden.

Zatímco čekal na vyhoštění, byl držen ve věznici Rebibbia, vysoce střeženém zařízení na předměstí Říma. Podezřelý terorista, narozený v Etiopii, opustil věznici ve čtvrtek v pozdních nočních hodinách a odletěl z Itálie, doprovázen příslušníky Metropolitní policie. Po letu soukromým charterovým letadlem Osman a jeho eskorta přistáli na letišti RAF Northolt, kde byl Osman po příletu zatčen. Očekává se, že půjde před soud v Old Bailey v Londýně spolu s ostatními podezřelými zapletenými do neúspěšných útoků.