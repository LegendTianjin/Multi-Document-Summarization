פרסומם של תמונות וחומרים המתארים מקרי התעללות באסירים בכלא אבו גרייב האמריקני שבעיראק הביאו לשפיטתם ומעצרם של אחד עשר חיילים. בינואר 2005 נשפט לשעבר רב"ט צ'ארלס גרנר, חייל ששירת בכלא, לעשר שנות מאסר והורדה לדרגת טוראי. ביוני 2006 נשפט לשעבר סמל סנטוס קרדונה, ששימש ככלבן בכלא, לתשעים ימי עבודות שירות והורדה לדרגת רב"ט. בינואר 2007 הועמד למשפט לויטננט קולונל סטיבן לי ג'ורדן, הקצין היחיד, נכון לאותה עת, אשר הואשם במסגרת תיק אבו גרייב.

המקרים האמורים התרחשו במהלך שנת 2003, והפרסום הציבורי סביבם החל עם שחרורם של חומרים לציבור בשנת 2004. במהלך משפטם של קרדונה וסמל מיכאל ג'.סמית, הגיש ארגון זכויות האדם האמריקני בקשה לפי זכות חופש המידע לפרסום התמונות, אשר נענתה על ידי בית המשפט. למרות התנגדותו של ממשל בוש לפרסום התמונות, וערעורו על ההחלטה, התמונות עשו את דרכן לתקשורת.

במהלך משפטם של קרדונה וסמית העיד רס"ן דיויד דיננה, לשעבר סוהר באבו גרייב, וחשף בעדותו קשרים לכאורה בין ההתעללות בכלא לבין בסיס מפרץ גואנטנמו, ובפרט לאלוף ג'פרי ד.מילר, בשעתו מפקד הבסיס, אשר סירב להעיד במשפט. כמו כן, במהלך המשפט, ועם פרסום התמונות הנוספות, עלו טענות לגבי מעורבותם של הסגל הבכיר בכלא ושל גורמים חיצוניים, וביניהם קציני סי.איי.איי וחוקרים אזרחיים, באירועים.  

במהלך חודש מרץ 2006 התקבלה ההחלטה לסגור את כלא אבו גרייב ולהעביר את הנהלתו לידי ממשלת עיראק. 

ביולי 2006 פרסם משמר זכויות האדם דו"ח בנושא טיפול באסירים בעיראק על ידי חיילים אמריקניים. בדו"ח נטען למתן אישור להתעללות באסירים על ידי ראשי שרשרת הפיקוד בבתי הכלא ברחבי עיראק, והוא המליץ על מינוי וועדת חקירה ונקיטת צעדים על מנת לתבוע את האחראים.
