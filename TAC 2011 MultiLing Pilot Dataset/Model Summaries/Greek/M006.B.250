Στις 12/1/2010 σεισμός 7 ρίχτερ χτύπησε την Αϊτή. Εξαιτίας της σφοδρότητας του σεισμού οι πληροφορίες ήταν συγκεχυμένες αρχικά, αλλά αργότερα φάνηκε το μέγεθος της καταστροφής. Οι πρώτες εκτιμήσεις μιλούσαν για χιλιάδες νεκρούς και εκατομμύρια άστεγους. Σύμφωνα με κυβερνητικές πηγές της Αϊτής το 60% του ΑΕΠ εξαφανίστηκε από τον σεισμό, ενώ ανάμεσα στους νεκρούς συγκαταλέγονται διάφοροι κυβερνητικοί αξιωματούχοι και αστυνομικές και στρατιωτικές δυνάμεις. Για το λόγο αυτό η κατάσταση στο Πορτ-ο-Πρενς ήταν ανεξέλεγκτη. Χιλιάδες νεκροί παρέμεναν στους δρόμους άταφοι, ενώ η βία και η εγκληματικότητα αυξανόταν κατακόρυφα. Στις 20/1 εκδηλώθηκε μετασεισμός 6.1 ρίχτερ επιδεινώνοντας την κατάσταση, ενώ ανακοινώθηκε ότι οι νεκροί θα φθάσουν τις 200.000. Οι ΗΠΑ, ο ΟΗΕ και άλλες χώρες δήλωσαν πως θα παράσχουν κάθε αναγκαία βοήθεια στην Αϊτή. Μέτα από 10 ημέρες ανακοινώθηκε πως εγκαταλείπονται οι προσπάθειες για την ανεύρεση ζωντανών στα συντρίμμια, παρόλο που διεθνείς ομάδες διάσωσης ανέσυραν ζωντανούς 2 ανθρώπους τα τελευταία 24ωρα. Στο τέλος του μήνα ο αμερικανικός στρατός ανακοίνωσε ότι έχει σταματήσει την αεροκομιδή θυμάτων στις ΗΠΑ λόγω κωλύματος με την πληρωμή των νοσηλειών. Όμως μετά από λίγες ημέρες ξεπεράστηκαν οι δυσκολίες και ξανάρχισαν οι πτήσεις. Σημαντικό πρόβλημα στην Αϊτή μετά τον σεισμό αποτέλεσαν οι απόπειρες απαγωγής παιδιών για παράνομη υιοθεσία. Στα σύνορα με τη Δομινικανή Δημοκρατία συνελήφθησαν 10 αμερικανοί υπήκοοι για φερόμενη απόπειρα απαγωγής 33 παιδιών. Ο υπουργός Δικαιοσύνης της Αϊτής δήλωσε πως επιθυμεί να δικαστούν στην Αϊτή. Τον Μάρτιο του 2010 δημοσιεύθηκε η έκθεση του ΟΗΕ για τις καταστροφές, η οποία ανέφερε πως οι νεκροί ανήλθαν στους 222.570.  