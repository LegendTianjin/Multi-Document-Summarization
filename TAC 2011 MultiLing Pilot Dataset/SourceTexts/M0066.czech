Americká vláda bude pokračovat v evakuacích na Haiti

Úterý, 2. února 2010

Vláda USA bude pokračovat v leteckých evakuacích haitských obyvatel na základě apelu lékařů, že mnoho z nich by bez rychlé lékařské péče pravděpodobně zemřelo. Letecké evakuace se ve středu kvůli logistickým problémům zastavily. Tommy Vietor, mluvčí Bílého domu, v neděli uvedl, že záchranné letecké operace budou obnoveny během příštích dvanácti hodin.

Vietor řekl, že Haiťané s poraněními páteře a popáleninami byly letecky převezeni do USA, většinou k ošetření na Floridu. Floridský guvernér Charlie Crist varoval minulý týden Obamovu vládu, že se floridský zdravotnický systém bude muset připravit na značný počet zraněných Haiťanů, z nichž mnoho má vysoce traumatická zranění, což jen zvýší tlak na systém zdravotní péče na Floridě. Crist požádal federální vládu, aby uvedla v činnost Národní zdravotní systém pro případ naléhavých situací, jenž často poskytuje zdroje nezbytné pro oběti přírodních pohrom.

Světový program potravinové pomoci (WPF) také začal v neděli dodávat jídlo haitským ženám. Jeho mluvčí uvedl, že se rozhodli, že poskytnou jídlo pouze ženám v rámci úsilí zmírnit násilí spojené se získáváním potravin. Na šestnácti místech po celé haitské metropoli Port-au-Prince se rozdávala rýže. WPF dala každé ženě 25 kg rýže, což postačuje k obživě průměrné haitské rodiny po dobu dvou týdnů.