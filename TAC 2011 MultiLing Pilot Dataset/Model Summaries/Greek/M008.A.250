Η πτήση 447 της Air France συνετρίβη στον Ατλαντικό την 1η Ιουνίου 2009. Το αεροσκάφος, ένα Airbus A330-200, εξαφανίστηκε από τις οθόνες των ραντάρ περίπου 190 μίλια από τις ακτές της Βραζιλίας, ενώ πετούσε από το Ρίο ντε Τζανέιρο με προορισμό το αεροδρόμιο Charles De Gaulle στο Παρίσι με δωδεκαμελές πλήρωμα και 216 επιβάτες. Την επόμενη μέρα, η Πολεμική Αεροπορία της Βραζιλίας εντόπισε 650 χιλιόμετρα από τις ακτές της Βραζιλίας σορούς και συντρίμμια. Μεταξύ άλλων ανασύρθηκε και ένα κομμάτι του ουραίου τμήματος του αεροσκάφους. Δεν υπήρξε κανένας επιζών. Τα ευρήματα από τις νεκροψίες έκαναν τους εμπειρογνώμονες να μιλούν για διάλυση του αεροσκάφους στον αέρα. Η Air France ανακοίνωσε ότι το αεροπλάνο «διέσχισε μια ζώνη καταιγίδων με ισχυρές αναταράξεις» γύρω στις 23.00 τοπική ώρα και ότι, λίγο πριν εξαφανιστεί, έστειλε 24 αυτοματοποιημένα μηνύματα που έδειχναν «λάθος» ταχύτητα, ότι δεν ήταν σε λειτουργία ο αυτόματος πιλότος και διαδοχικές βλάβες στα συστήματα. Οι ενδείξεις για λάθος ταχύτητα έριξαν τις υποψίες στο σύστημα pitot-static. Ωστόσο, χωρίς τα μαύρα κουτιά δεν μπορούσε να προσδιοριστεί η πραγματική αιτία. Η Αirbus ανακοίνωσε ότι ήταν πρόθυμη να χρηματοδοτήσει μια εκτεταμένη έρευνα για τον εντοπισμό των μαύρων κουτιών. Το μεγάλο βάθος του ωκεανού, όμως, στη συγκεκριμένη περιοχή (2.000 ή 3.000 μέτρα) καθιστούσε δύσκολο τον εντοπισμό τους. Σχεδόν ένα χρόνο μετά, τα μαύρα κουτιά εντοπίστηκαν σε μια περιοχή περίπου 2 τετραγωνικών μιλίων. Τα δεδομένα τους αναμένεται να ρίξουν φως στα αίτια του χειρότερου αεροπορικού δυστυχήματος παγκοσμίως, μετά από τη συντριβή της πτήσης 587 της American Airlines το Νοέμβριο του 2001.