1. června 2009 se do Atlantického oceánu zřítilo letadlo společnosti Air France letící z Ria de Janeira do Paříže a všech 228 lidí na jeho palubě zahynulo. Stroj zmizel z radarů asi tři sta kilometrů od brazilského pobřeží.  Okamžitě se rozjely pátrací akce, kterých se účastnily lodě a letadla z Francie, Brazílie, USA a Španělska. Již záhy ale začalo být zřejmé, že naděje, že by někdo z 216 pasažérů nebo 12 členů posádky přežil, jsou minimální. 6. června byl v oceánu konečně nalezen vrak letadla a byla vyzvednuta první těla cestujících. Mezitím Francie vyslala na místo neštěstí jadernou ponorku, aby tam pátrala po černých skříňkách se záznamy komunikace v pilotní kabině a se záznamy dat pořízených během letu různými měřicími systémy. Pátrání po černých skříňkách se rozhodla asi dvaceti miliony eur podpořit společnost Airbus, jež havarovaný letoun A330 vyrobila. Francouzský úřad pro bezpečnost letového provozu analýzou signálů vyslaných z letadla těsně před havárií zjistil, že letadlo asi po čtyřech hodinách letu z Ria prolétávalo bouřkovou oblastí se silnými turbulencemi a že v letadle došlo k úplnému výpadku elektrických systémů a ztrátě tlaku v pilotní kabině. Následně se zřejmě letadlo ve vzduchu rozlomilo na několik částí, čemuž by odpovídaly četné zlomeniny zjištěné u vyzvednutých těl. Na jaře 2010 byla konečně lokalizována oblast asi pěti kilometrů čtverečních na dně oceánu, kde se černé skříňky nacházejí, ale úřady varovaly před přehnaným očekáváním, že se rychle najdou a vyzvednou. Havárie Airbusu z 1. června 2009 byla největší leteckou katastrofou od roku 2001.