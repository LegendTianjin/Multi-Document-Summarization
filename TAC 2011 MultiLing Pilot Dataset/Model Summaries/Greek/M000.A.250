Ο σεισμός της 26ης Δεκεμβρίου 2004 στη Σουμάτρα ήταν ο μεγαλύτερος σε διάρκεια που καταγράφηκε ποτέ και ταρακούνησε ολόκληρο τον πλανήτη!
Μια εβδομάδα αφότου τα κύματα του τσουνάμι σάρωσαν τις ακτές της νότιας Ασίας, ο αριθμός των νεκρών αναμένεται να ξεπεράσει τους 150.000, ενώ σύμφωνα με τα Ηνωμένα Έθνη ίσως να μη γίνει ποτέ γνωστός. Αξίζει να σημειωθεί ότι τα περισσότερα θύματα του τσουνάμι ήταν γυναίκες. Παράλληλα, περίπου 5 εκατομμύρια άνθρωποι στις πληγείσες περιοχές προσπαθούν να επιβιώσουν στερούμενοι βασικά αγαθά.  Πολλά κράτη προσφέρουν γενναιόδωρα ποσά για την ανακούφιση των πληγέντων μεταξύ των οποίων η Ιαπωνία με μισό δισεκατομμύριο δολάρια, η Κίνα με 60.5 εκατομμύρια και η Νορβηγία με 180 εκατομμύρια. Η κυβέρνηση Μπους υποσχέθηκε 350 εκατομμύρια δολάρια. Επιπλέον, το Κέντρο Φιλανθρωπίας του Πανεπιστημίου της Ιντιάνα εκτιμά ότι συγκεντρώθηκαν περίπου 322 εκατομμύρια δολάρια σε αγαθά και μετρητά από ιδιώτες Αμερικανούς πολίτες και εταιρίες. Η Ρουμανική κυβέρνηση προσφέρει βοήθεια αξίας 150.000 ευρώ. Επιπλέον, μέσω ενός τηλεμαραθώνιου οι Ρουμάνοι συγκέντρωσαν 395.000 ευρώ, ενώ σε ειδική εκδήλωση Ρουμάνοι καλλιτέχνες θα δημοπρατήσουν έργα και προσωπικά τους αντικείμενα και όλες οι εισπράξεις θα δοθούν για την ανακούφιση των θυμάτων του τσουνάμι. Παρά τις ενθαρρυντικές υποσχέσεις, τα Ηνωμένα Έθνη προειδοποιούν ότι η διοχέτευση της βοήθειας στις πληγείσες περιοχές θα πάρει χρόνο, ενώ στο μεταξύ, θα αυξάνονται οι θάνατοι λόγω αφυδάτωσης, ασθενειών και του λιμού. Μέσα σε όλα αυτά αξίζει να σημειωθεί και το παράδοξο με την Καναδική πόλη Saskatchewan, το δημοτικό συμβούλιο της οποίας πρόσφερε «κατά λάθος» 10,000 δολάρια στον Ερυθρό Σταυρό και τώρα τα ζητάει πίσω!
  
